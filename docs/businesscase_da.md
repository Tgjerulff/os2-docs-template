# Introduktion
OS2-fællesskabets produkter skal kunne deles og anvendes uafhængigt af OS2s leverandører. Leverandører der ønsker at tilbyde et OS2-produkt til deres kunder, skal også kunne hente og bygge OS2-fællesskabets produkter. For at understøtte uafhængige OS2-anvendere, såvel som OS2-leverandører i arbejdet med den tekniske implementering og konfiguration af et OS2-produkt, skal der ud over løsningens kildekode, være tilstrækkeligt med opdateret teknisk dokumentation til stede. 

Tilstrækkelig dokumentation skal forstås som den basale information om løsningens scripts, moduler og komponenter, der skal til for at en teknisk bruger kan bygge og konfigurere løsningen. For at sikre at den tilstedeværende dokumentation er tilstrækkelig, skal den tekniske dokumentation skrives i en standard skabelon, som definerer dokumentationens format, indhold og omfang. 

For at understøtte at den tekniske dokumentation altid er opdateret, bør den tekniske dokumentation kobles direkte til kildekodens produktion og tilpasning. Når den tekniske dokumentation produceres og opbevares i et produktspecifikt Github repositorie, og knyttes direkte til kildekodens scritps, moduler og komponenter, kan den tekniske dokumentation versionsstyres. Tidskrævende dokumentationsarbejdsgange kan automatiseres, hvilket også vil bidrage til kvalitetssikringen af den tekniske dokumentation.   

## Forretningsværdi

En genvej til at overholde OS2s governance på dokumentationsområdet.

Fuld gennemsigtighed i dokumentationsprocessen.

Tidskrævende kvalitetssikringsopgaver kan automatiseres.

Gør det let at holde dokumentationen synkroniseret med applikationen.

Automatiseret byg af søgbar dokumentations portal, for hver ny udgave af dokumentationen. 
